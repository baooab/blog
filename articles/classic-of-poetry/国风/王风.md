今存诗十篇。

## 黍离

彼黍离离，彼稷之苗。行迈靡靡，中心摇摇。知我者，谓我心忧。

不知我者，谓我何求。悠悠苍天，此何人哉。

彼黍离离，彼稷之穗。行迈靡靡，中心如醉。知我者，谓我心忧。

不知我者，谓我何求。悠悠苍天，此何人哉。

彼黍离离，彼稷之实。行迈靡靡，中心如噎。知我者，谓我心忧。

不知我者，谓我何求。悠悠苍天，此何人哉。

1. 如醉：因忧伤而昏乱。
2. 如噎：因忧伤而气逆。

## 君子于役

君子于役，不知其期，曷至哉。鸡栖于埘，日之夕矣，羊牛下来。

君子于役，如之何勿思。

君子于役，不日不月，曷其有佸。鸡栖于桀，日之夕矣，羊牛下括。

君子于役，苟无饥渴。

1. 于役：去服役了。
2. 埘（shí）：在墙壁上挖洞做成的鸡窝。
3. 如之何勿思：如此怎能不心伤。
4. 不日不月：不是一天一月了（很长时间了）。
5. 佸（huó）：相会。
6. 括（kuò）：汇集。

## 君子阳阳

君子阳阳，左执簧，右招我由房。其乐只且。

君子陶陶，左执翿，右招我由敖。其乐只且。

1. 簧（huáng）：乐器。
2. 翿（dào）：舞师手中所持得用羽毛做成的舞具。


## 扬之水

扬之水，不流束薪。彼其之子，不与我戍申。怀哉怀哉，曷月予还归哉。

扬之水，不流束楚。彼其之子，不与我戍甫。怀哉怀哉，曷月予还归哉。

扬之水，不流束蒲。彼其之子，不与我戍许。怀哉怀哉，曷月予还归哉。

## 中谷有蓷

中谷有蓷，暵其乾矣。有女仳离，嘅其叹矣。嘅其叹矣，遇人之艰难矣。

中谷有蓷，暵其脩矣。有女仳离，条其啸矣。条其啸矣，遇人之不淑矣。

中谷有蓷，暵其湿矣。有女仳离，啜其泣矣。啜其泣矣，何嗟及矣。

1.  蓷（tuī）：益母草。
2.  暵（hàn）：干枯。
3. 脩（xiū）：长的样子。
4. 条其啸矣：长啸。
5. 仳离（pǐ）：流离。
6. 不淑：不幸。
7. 何嗟及矣：嗟何及矣，无济于事。

## 兔爰

有兔爰爰，雉离于罗。我生之初，尚无为。我生之后，逢此百罹。

尚寐无吪。

有兔爰爰，雉离于罦。我生之初，尚无造。我生之后，逢此百忧。

尚寐无觉。

有兔爰爰，雉离于罿。我生之初，尚无庸。我生之后，逢此百凶。

尚寐无聪。

1. 爰爰（yuán）：缓意。
2. 罗、罦（fú）、罿（chōng）：捕鸟的网。
3. 吪（é）：动。

## 葛藟

绵绵葛藟，在河之浒。终远兄弟，谓他人父。谓他人父，亦莫我顾。

绵绵葛藟，在河之涘。终远兄弟，谓他人母。谓他人母，亦莫我有。

绵绵葛藟，在河之漘。终远兄弟，谓他人昆。谓他人昆，亦莫我闻。

1. 浒、涘（sì）、漘（chún）：水边。
2. 有：相亲。
3. 昆：兄。

## 采葛

彼采葛兮，一日不见，如三月兮。

彼采萧兮，一日不见，如三秋兮。

彼采艾兮，一日不见，如三岁兮。

## 大车

大车槛槛，毳衣如菼。岂不尔思，畏子不敢。

大车啍啍，毳衣如璊。岂不尔思，畏子不奔。

谷则异室，死则同穴。谓予不信，有如皦日。

1. 槛槛：车行声也。
2. 啍啍（tūn）：重迟之貌。
3. 毳（cuì）衣：车上避风雨的帷帐。
4. 菼（tǎn）、璊（mén）：菼，初生的芦苇，比喻毳衣青绿；璊，赤色的玉，比如毳衣如璊的红。
5. 皦（jiǎo）日：皇天在上。

## 丘中有麻

丘中有麻，彼留子嗟。彼留子嗟，将其来施施。

丘中有麦，彼留子国。彼留子国，将其来食。

丘中有李，彼留之子。彼留之子，贻我佩玖。
